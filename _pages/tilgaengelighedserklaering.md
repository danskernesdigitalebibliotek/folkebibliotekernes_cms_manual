---
permalink: /overblik/tilgaengelighedserklaering
title:  "Tilgængelighedserklæring"
sidebar: true
nav: "overblik"
---

Her på siden kan du finde oplysninger om tilgængeligheden af Folkebibliotekernes CMS, og hvordan Det Digitale Folkebibliotek har arbejdet med tilgængelighed i løsningen. Det er oplysninger, du skal bruge i jeres lokale tilgængelighedserklæring. 

## Til dig der er ansvarlig for at opdatere tilgængelighedserklæringen

Når I går i drift med Folkebibliotekernes CMS, skal I opdatere jeres tilgængelighedserklæring. Det er et lovkrav at tilgængelighedserklæringen ajourføres når der sker ændringer på jeres site, som har betydning for de oplysninger, der står i tilgængelighedserklæringen. Som minimum skal den opdateres en gang om året. Læs mere på https://digst.dk/digital-inklusion/webtilgaengelighed/om-tilgaengelighedserklaeringen/. 

I skrivende stund (maj 2024) udvikles der løbende på Folkebibliotekernes CMS. Både reel nyudvikling og fejlrettelser, som også vedrører tilgængeligheden af løsningen. Siden her vil blive opdateret efterhånden som der sker ændringer, der har betydning for tilgængelighedserklæringen. 

Nederst på siden kan du se, hvornår den senest er opdateret. Vi vil anbefale, at du en gang om måneden i det først halve år efter lanceringen af jeres site, tjekker om der er opdateringer til afsnittet, så du sikrer, at tilgængelighedserklæringen på jeres site er ajourført.

## Hvem har ansvaret for hvad? 

Det Digitale Folkebibliotek har ansvaret for tilgængeligheden af design, kode og funktionalitet af kerneversionen af Folkebibliotekernes CMS. I det omfang der er områder af kerneversionen, som ikke lever op til disse krav, vil vi beskrive det i tilgængelighedserklæringen. Vi lister ikke samtlige tilgængelighedsproblematikker, men dem der er til størst gene for målgruppen. I det omfang det er muligt beskriver vi hvordan et problem kan omgås.  

Som brugere af Folkebibliotekernes CMS har I selv ansvaret for at sikre tilgængeligheden af redaktionelt indhold (tekst, lyd og billeder) og lokalt installerede moduler (kun relevant for webmaster og programmørbiblioteker), som ikke er en del af kerneversionen af Folkebibliotekerne CMS. Husk også at opdatere tilgængelighedserklæringen for disse områder.

## Tekst til tilgængelighedserklæringen

### Overholdelse
Webstedet overholder standarden delvist (overholder de fleste krav). 

### Sådan har vi testet
Det Digitale Folkebibliotek har selv evalueret hjemmesidesystemet (Folkebibliotekernes CMS) og indhentet ekstern rådgivning efter behov. Der er udført både automatiserede- og manuelle test. Herunder bl.a. test med AXE, bookmarklets til ændring af formatering, skærmlæser (primært NVDA) og tastaturnavigation. 

### Overholder ikke webtilgængelighedsloven

Mobilmenuen kan tilgås via keyboardnavigation på tidspunkter hvor den visuelt er skjult og fungerer pt. som en såkaldt tastaturfælde. Dvs. tastaturfokus kan fanges i menuen. Hvis det sker, kan du f.eks. genindlæse siden (Windows: CTRL + F5, Mac: CMD + r) og ved et enkelt tab komme til sidens genvejslink (skip-link) "Gå til hovedindhold", som leder dig udenom mobilmenuen.  

Avanceret søgning: Sitet tilbyder mulighed for avanceret søgning. Hvis man alene anvender tastaturnavigation, er det nødvendigt at trykke tasten space (pt. kan tasten enter ikke anvendes) til at udfolde dropdown (dropdown med yderligere søgefunktion), som linker til avanceret søgning. Som skærmlæserbruger vil du i øjeblikket ikke få annonceret, at dropdowm kan foldes ud eller at den er foldet ud efter du har trykker tasten space. Hvis du vil gå direkte til avanceret søgning findes funktionen under DOMÆNENAVN/advanced-search. Avanceret søgning tilbyder en række selectbokse, som giver mulighed for at indsnævre på bl.a. materialetype og fag/skønlitteratur. Disse har dog en række funktionsfejl pt., så de reelt ikke altid kan anvendes i mange situationer.  

### Søgning
Autofuldførsel: I forbindelse indtastning af søgning, foreslår systemet ofte en række søgeforslag. Hvis man med skærmlæseren NVDA tilgår disse resultater, kan man opleve at sidens titel læses op sammen med søgeforslaget. Brugere af VoiceOver kan opleve at fokus skifter væk fra et søgeforslag, og det efterfølgende er nødvendigt at tabbe sig ind på forslaget igen. 
 
I forbindelse med søgning og filtrering annonceres det ikke for skærmlæsersoftware, at overskrift med søgestatus opdateres, f.eks. mens søgeresultatet hentes eller søgeresultatet opdateres efter valg af filter. Man vil dog kunne se at de pågældende statusoverskrifter, hvis man navigerer hen til overskriften eller tilgår den via elementliste.   
 
Fokusrækkefølgen er i øjeblikket ikke logisk, hvis man med tastaturnavigation har valgt et filter til at indsnævre sin søgning. Der er to områder på sitet hvor filtrene vises: Direkte på søgesiden for de mest brugte filtre og i en pop up, man kan aktivere på søgesiden. Ved filtre på søgeside: Når man vælger et filter i forbindelse med søgning placeres fokus i første omgang ikke på noget andet element. Trykkes tab sendes fokus hen på det første element i listen over valgbare filtre. Det kan derfor være uklart, at man faktisk har valgt et filter. Ved filtre i modalen: Efter valg af filter i modalen sendes fokus til luk-knappen i toppen af modalen dvs. det fremgår ikke tydeligt at filteret er valgt. Man er nødt til at tabbe sig tilbage til knappen for at konstatere dette.



 



